---
title: За какво се борим
---

Вече десетина години българите заминаваме да учим къде ли не по света. Някои са безкрайно доволни, а други се чувстват като в необрано лозе (и понякога даже се случва да споделят това с приятели). При толкова много студенти, следвали и даже вече завършили в чужбина, изглежда странно, че никъде не се събират отзивите им. Сайтовете на университетите дават надценена информация, а в сравнителните рейтинги липсва конкретика. За кандидат-студентите практически единствен шанс за избор на подходящ университет остава намирането на приятел на свой приятел, който бил там, знаел за какво става въпрос... 

Е, ние искаме да сгъстим кръга от приятели на свои приятели и да го направим удобен за намиране на *съмишленици*, които ще разкажат, ще дадат съвет, че и ще ударят едно рамо.

Водейки свой блог относно образованието и живота в друга среда и при друга култура, всеки от нас цели да подготви читателя (бъдещия студент?) за конкретните трудности, особености, предимства и недостатъци на такъв избор. Стараем се да сме обективни доколкото ни е по силите (но както и да го въртиш, хора сме). Имайте едно на ум, че информацията бързо остарява и става неактуална. А, да, да се разберем отсега: ние нямаме за цел младежите да напускат страната, но ако са решили, че предпочитат да учат другаде, нека го направят, но да знаят къде отиват.

За въпроси, пожаления, похвали *(да, обичаме похвалите!)* и конструктивна критика, [свържете се с нас](/contacts/).

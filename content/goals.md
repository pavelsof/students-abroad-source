---
title: За какво се борим
---

Вече близо десет години заминаването на български студенти в чужбина не е изключение. Някои са безкрайно доволни, а други се чувстват като в необрано лозе (и понякога се случва да споделят това на приятели). При толкова много студенти, следвали и даже вече завършили в чужбина, изглежда странно, че никъде не се събират отзивите им. Сайтовете на университетите дават изкривена информация, а в рейтингите на университетите липсва конкретика. За кандидат-студентите практически единствен шанс за избор на подходящ университет в чужбина си остава намирането на приятел на свой приятел, който къде бил, какво правел... 

Е, ние искаме да сгъстим кръга от приятели на свои приятели и да го направим удобен за намиране на *съмишленици*, които ще разкажат, ще дадат съвет, че и ще ударят едно рамо.

Водейки свой блог относно образованието и живота в друга среда и при друга култура, всеки от нас цели да информира читателя (бъдещия студент?) относно конкретните трудности, особености, предимства и недостатъци на направения от разказвача избор. Стараем се да сме обективни доколкото това ни е по силите (хора сме). Но имайте едно на ум, че информацията бързо остарява и става неактуална. И да се разберем: ние нямаме за цел младежите да напускат страната, но ако са решили, че предпочитат да учат другаде, нека знаят къде отиват.

За въпроси, пожаления, похвали *(да, обичаме похвали!)* и конструктивна критика, [свържете се с нас](/contacts/).

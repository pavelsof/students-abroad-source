---
title: За какво се борим
---

Вече близо десет години заминаването на български студенти в чужбина не е изключение. Някои остават безкрайно доволни, а други се чувстват като в необрано лозе (и понякога споделят това на приятели). При толкова много студенти, вече завършили в чужбина, изглежда странно, че никъде не се събират отзивите им. Сайтовете на университетите дават изкривена информация, а в рейтингите на университетите липсва конкретика. За кандидат-студентите практически единствен шанс за избор на подходящ университет в чужбина си остава търсенето на приятели на свой приятел, които къде бил, какво правел... 

Е, ние искаме да сгъстим кръга от приятели на свои приятели и да го направим удобен за намиране на *съмишленици*, които ще разкажат, ще дадат съвет, че и ще ударят едно рамо.

Водейки свой блог относно образованието и живота в друга страна, всеки от нас цели да информира читателя (бъдещия студент?) относно конкретните трудности, особености, предимства и недостатъци на направения от него избор. Мъчим се да сме обективни доколкото ни е по силите. Но имайте едно на ум, че информацията бързо остарява и става неактуална. Ако се съмнявате за нещо или ви трябва повече информация, [пишете ни](/contacts/).
